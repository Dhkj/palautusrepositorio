Referaatti


Kalle Ilveksen kandidaattityö Scrumban-menetelmän käytöstä ketterässä ohjelmistokehityksessä tarkastelee kolmea ketterän ohjelmistokehityksen menetelmää, Scrumia ja Kanbania, ja näiden pohjalta syntynyttä Scrumbania.

Kandidaatintutkielma koostuu sisällöllisesti kolmesta osiosta, joista ensimmäinen käsittelee ketterää ohjelmistokehitystä yleisesti ja edelleen Scrumin ja Kanbanin historiaa ja peruslähtökohtia. Toinen osio tarkastelee Scrumin ja Kanbanin eroja ja Scrumbanin saamia vaikutteita näistä. Viimeinen osio tuo esille kaksi käytännön esimerkkitapausta Scrumbanin käytöstä.

Ensimmäinen osio tuo esiin ketterästä ohjelmistokehityksestä ketterän manifestin ja sen sisällön aiemman ohjelmistokehityksen kontekstissa. Tämän jälkeen Ilves esittelee Scrumin pääpiirteissään: sen syntytaustoista suhteessa aiemmin käytössä olleeseen vesiputousmalliin, prosessin kulun ja prosessin eri vaiheet, käytössä olevat henkilöroolit sekä artefaktit. Lopuksi Ilves käsittelee Kanbania vastaavalla tavalla, tuoden esiin Kanbanin eroja verraten niitä aiemmin esitettyihin Scrumin erityispiirteisiin.

Kandidaattityön seuraavan osion perusteella voidaan todeta, että vaikka molemmissa ohjelmistokehitystavoissa on perustavanlaatuisia yhtäläisyyksiä ketterässä ajattelutavassa ja jatkuvassa työskentelyn parantamisessa, eroavat ohjelmistokehitystavat toisistaan kuitenkin merkittävästi siinä, että Scrum on rajoittavampi (henkilöroolit, iteraatiot) ja Kanban vapaampi (ei määrittele rooleja, ei iteraatioita). Molemmissa on kuitenkin perustavanlaatuisia eroja prosessin hallinnassa ja prosessin hallintaan liittyvissä yksityiskohdissa: Scrumissa kehitystyötä tahdittavat sprintit, kanbanissa kehitystyön tehokkuutta säädellään kanban-taulun jonojen pituudella.

Toinen osio lopettaa Scrumbanin esittelyyn, jossa kerrotaan Scrumbanin olevan yksinkertaisesti Scrumin ja Kanbanin menetelmiä yhdistelevä ohjelmistokehitystapa.

Viimeisessä osiossa Ilves erittelee kaksi Scrumbanin soveltamisen esimerkkitapausta: ensimmäinen koskien prosessisiirtymää ja toinen koskien ylläpitoprojektia. Erityisesti mainitaan Scrumin haasteet projekteissa, joiden vaatimukset muuttuivat nopeasti ja jotka olivat arvaamattomia. Scrumban tämän sijaan pystyi reagoimaan muutoksiin nopeammin.

Lopuksi kandidaatintutkielmassa todetaan, että pääsääntöisesti kommunikaatio, yhteistyö ja ryhmähenki kehittyivät Scrumbanissa positiivisesti ja Scrumban pystyi myös ratkaisemaan aikarajoitettuihin iteraatioihin liittyvät ongelmat. Negatiivisena puolena Scrumbanin tuoma iteraatioiden puute ja vapaus saattoi myös heikentää kommunikaatiota ja johti joidenkin kehittäjien työn hidastumiseen.

